---
title: آیین‌نامه کارآموزان
description: ''
---

سلام
امیدواریم حالتون خوب باشه.
به بوت‌کمپ کداستار خوش اومدید!
از اونجایی که قراره یک ماه و نیم با هم هم‌مسیر باشیم و در کنار هم یاد بگیریم و رشد کنیم، یه سری موارد رو از ابتدای
بوت‌کمپ باهاتون در میون می‌ذاریم که تعهد بهشون ضروریه و در صورت عمل نکردن بهشون، روند آموزشیمون به مشکل می‌خوره.
ازتون می‌خوایم این موارد رو خوب مطالعه کنید و در طول دوره بهشون پایبند باشید تا بتونیم تجربه خوبی رو برای همدیگه رقم
بزنیم.

# تعهدات عمومی

شرکت در بوت کمپ مثل یک کار **تمام‌وقت** از شما وقت می‌گیره. این یعنی از شنبه تا چهارشنبه حدودا باید روزی ۸ ساعت برای
آموزش،
حل تمرین و پروژه‌ها زمان بذارید، که میشه هفته‌ای ۴۰ ساعت. آخر هفته‌ها اما زمانتون آزاده و اگر کاری از اون هفته
باقی‌نمونده باشه، می‌تونید استراحت کنید. اما توصیه جدی می‌کنیم که از این زمان‌ها برای تعمیق آموخته‌هاتون استفاده کنید و
پروژه‌ها و تمرین‌هایی که پیاده‌سازی کردین رو بهبود بدید. اگر هم علاقه‌مند بودید می‌تونید برای یادگیری بیشتر از
منتورهاتون کمک بگیرید. درنهایت مدت زمانی که میذارید به خودتون بستگی داره و هر چی سرعت پیشروی‌تون بالاتر باشه (البته با
حفظ کیفیت!)، می‌تونید سریع‌تر پیشرفت کنید.

با این حساب حداقل ماهانه **۱۶۰ تا ۱۸۰ ساعت** زمان نیاز دارید تا بتونید مطالب رو به خوبی یاد بگیرید و به نتیجه خوبی
برسید.

# اطلاع رسانی‌ها

اطلاع رسانی‌های بوت‌کمپ از طریق **کانال تلگرام و سروش‌پلاس** انجام میشه. توصیه می‌کنیم کانال‌های اطلاع‌رسانی رو هم هر
روز چک کنید تا چیزی رو از دست ندید!
در طول دوره یک گروه **دیسکورد** هم خواهیم داشت که به همراه منتورها اونجا جمع می‌شیم، جلساتمون رو برگزار می‌کنیم و در
صورت نیاز با هم‌ گفت‌وگو می‌کنیم.

# حضور در بوت‌کمپ

حضور در بوت‌کمپ، در روزهای **شنبه تا چهارشنبه از ساعت 9 صبح الی 17** الزامیه.
(در صورتی که برای حل تمرین و مینی پروژه نیاز به زمان بیشتری داشته باشید حداکثر تا ساعت ۱۹ می‌توانید در شرکت حضور داشته
باشید)
در صورت داشتن 3 **غیبت بدون اعلام قبلی**، دسترسی شما از گروه‌ها، منتورشیپ، تمرین‌ها و پروژه‌ها گرفته خواهد شد. (در صورتی
که حضور در یک روز خاص برای شما مقدور نبود، **حداکثر تا شب قبل** به منتور خودتون اطلاع بدید.)

# منتورشیپ

یادتون باشه مسئولیت یادگیری و انجام تمرین‌ها به عهده خودتونه و منتور‌ها، مسئولیت دیباگ کدهای شما رو ندارند؛ بلکه برای به
جواب رسیدن، در کنار شما هستند تا چارچوب تفکر یک برنامه‌نویس رو به شما بیاموزند. منتور برای رشد، به شما کمک و راهنمایی
می‌کند و می‌توانید سوالات خودتون رو ازشون بپرسید.

-   منتورینگ در روزهای پنج‌شنبه، جمعه و تعطیلات رسمی انجام نمیشه.
-   منتور شما تنها در ساعات مشخصی از شبانه روز در دسترسه. بنابراین انتظار نداشته باشید هر لحظه منتور در دسترس باشه.
    ساعت‌های در دسترس بودن منتور، در ابتدای بوت‌کمپ، با هماهنگی و همفکری تیم مشخص میشه.

بخش زیادی از یادگیری شما، در تعامل با هم‌تیمی‌ها رخ میده. بنابراین می‌تونید روی کمک هم‌تیمی‌ها حساب کنید. به شرطی که این
همکاری به یادگیری بیشتر شما کمک کنه و مانع تلاش و تفکر بیشتر شما نشه.

# ارتباط با منتور و اعضای گروه

در طول دوره، شما با اعضای دیگر بوت‌کمپ، تیم برگزاری و منتور‌هاتون به طور حضوری و مجازی در ارتباط خواهید بود. در این
ارتباطات، لازمه که موارد زیر رو رعایت کنید:

-   رعایت آداب اجتماعی و اصول حرفه‌ای
-   عدم انجام بحث‌های سیاسی و مرتبط با عقاید دیگران
-   عدم انجام بحث‌های طولانی متفرقه و حاشیه‌ای در گروه عمومی
-   عدم ارسال پیام و پرسیدن سوالات شخصی در PV سایر شرکت‌کنندگان دوره

نقض این موارد، از مصادیق مشکلات منابع انسانی در جدول فعالیت‌ها تلقی شده و باعث دریافت اخطار میشه. (تعداد اخطار‌های ناشی از مشکلات منابع انسانی، حداکثر 3 بار است و پس از آن کمیته‌ای برای ادامه یا عدم ادامه ی مسیر شما در کداستار برگزار می‌شود)

# فاز‌های آموزشی

مسیر دوره در قالب طی کردن فاز‌های آموزشی پیش میره. هر فاز از چند بخش تشکیل شده:

-   **مستندات آموزشی**، که مسیر و محتوای آموزشی شما رو تعیین می‌کنند و باید مطالعشون کنید تا موضوعات مختلف رو یاد بگیرید.
-   **پروژه و تمرین**، که یه جورایی زیرمجموعه همون مستندات آموزشی هستند و ازتون می‌خوان که با توجه به مطالبی که یاد
    گرفتید، دست به کد بشید.
-   **تسک‌ها**، که به نوعی مسیر گام‌به‌گام شما رو تا تموم کردن اون فاز نشون میدن. انجام این اقدامات از این جهت مهمه که
    خودتون و منتورها بتونید وضعیت فعلی شما و اینکه چقدر از مطالب رو پیش بردید رو بفهمید.

خلاصه اینکه، هر فاز آموزشی حول یه موضوعی طراحی شده که لازمه با خوندن مستندات و لینک‌هایی که در اختیارتون قرار داده میشه،
اون موضوع رو یاد بگیرید و تسک‌های مربوط به اون فاز رو انجام بدید.

برای افزایش نظم بوت‌کمپ و یادگیری تعهد به ددلاین‌ها، هر فاز، ددلاین مشخصی داره و در صورتی که نتونید به ددلاین برسید،
بخشی از نمره شما به عنوان تاخیر کسر میشه. (حداکثر 3 بار می‌توانید در تکمیل‌ فاز‌ها تاخیر داشته باشید)

# جلسات روزانه و یک‌به‌یک

یکی از نقاط ارتباط شما با منتور‌ها، جلسات روزانه است که در هر روز (از شنبه تا چهارشنبه) در ساعت مشخصی از ابتدای روز
برگزار میشه. در این باره لازم است به نکات زیر توجه کنید:

-   شرکت در جلسات روزانه بوت کمپ الزامی‌ است.
-   چنانچه در یک جلسه روزانه امکان حضور نداشتید، باید از قبل به منتور خود اطلاع بدید. (حداکثر تا شب قبل)

همچنین در طول دوره جلساتی تحت عنوان «جلسه یک‌به‌یک» خواهیم داشت که شما در آن به تعامل یک‌نفره با ارشد خود پرداخته و
دغدغه‌ها، مشکلات و مسائل شخصی خود را در دوره با او در میان می‌گذارید.

# کارگاه‌ها

در برخی مباحث ممکن است کارگاه‌هایی داشته باشیم تا موضوع توسط یکی از منتور‌ها به شما آموزش داده شود. این کارگاه‌ها نه فقط
برای تسهیل فرآیند یادگیری شما، بلکه برای آشنایی شما با مباحثی فراتر از مسیر عادی آموزشی طراحی شدند.
از جایی که شرکت و فعالیت در کارگاه‌ها بخشی از امتیاز شما رو تشکیل میده، حضور در این جلسات الزامیه و حداکثر ۲ بار
می‌تونید غیبت داشته باشید. علاوه بر این، حضور فعال در کارگاه امتیاز مثبت داره!

# ارائه
یکی از مهارت‌های یک مهندس نرم‌افزار موفق، انتقال مفاهیم فنی و غیرفنی به بقیه افراده. به همین  خاطر شما باید برای تمرین این مهارت در طول دوره کارآموزی به همراه گروه 4 نفره خود یک ارائه با موضوع فنی آماده کرده و برای دیگر شرکت‌کننده‌ها و منتورها ارائه بدید.
برای یادگیری روش ارائه مطلب، در طول دوره یک کارگاه برای شما برگزار می‌شه و همچنین در طول روند آماده‌سازی ارائه، می‌تونید برای افزایش کیفیت ارائه‌تون از منتورتون کمک و مشاوره بگیرید. 

# انجام پروژه

در دنیای برنامه‌نویسی، کار تیمی یکی از مهم‌ترین مهارتاییه که باید داشته باشیم تا بتونیم به خوبی در این فضا رشد کنیم.
برای همین، مسیر آموزشی شما از همون ابتدای راه به صورت گروهی تنظیم شده و این مسیر رو باید با بقیه افراد طی کنید.
همکاری شما در پروژه‌ها بسیار مهمه و این همکاری هر چقدر بهتر پیش بره، توانمندی شما برای حل مسائل بیشتر میشه. از اونجایی
که این مسیر، تیمیه و پروژه‌ها به صورت گروهی انجام میشن، لازمه همه اعضای گروه مسئولیت خودشون رو به خوبی انجام بدن چرا که
اگر یکی از اعضا نتونه مسئولیت خودش رو به خوبی انجام بده، کل تیم تحت‌الشعاع قرار می‌گیره.
در کار تیمی مهارت‌های شما در حوزه‌هایی مثل مسئولیت‌پذیری، تعامل و درک متقابل شما افزایش پیدا می‌کنه و برای ورود به بازار
کار آماده‌تر می‌شید، پس کار تیمی رو به‌شدت جدی بگیرید.
به این توجه داشته باشید که انجام صحیح کار تیمی، در ارزیابی شما **به صورت کیفی** لحاظ میشه.
در طول دوره، شما به مخازن کد دیگر تیم‌ها دسترسی کامل دارید و می‌توانید کد تیم‌های دیگر، ایده‌های مورد استفاده آن‌ها و
معماری پروژه‌شان را بررسی کنید و با روش‌های مختلف حل مسئله آشنا شوید!
(توصیه می‌کنیم که بعد از اینکه پروژه خودتان و فاز آموزشی را تا حد مطلوبی تکمیل کردید، سری به پروژه‌های دیگران بزنید.
زیرا مهارت **کدخوانی** یکی از پر استفاده‌ترین مهارت‌های برنامه‌نویسی به خصوص در پروژه‌های بزرگ‌ است.)

# نحوه‌ی امتیازدهی و ارزیابی (خلاصه)

فرآیند ارزیابی کارآموزان بر اساس عملکرد فنی آن‌ها در طول دوره و بر اساس معیار‌های مشخصی توسط منتور‌ها انجام می‌شود. لازم
به ذکر است توانمندی‌های نرم افراد در ارزیابی عملکرد نهایی آن‌‌ها بسیار موثر خواهد بود. در ادامه، به بررسی جدول ارزیابی و
توضیح جزئیات هر یک از موارد آن خواهیم پرداخت:

فعالیت‌های اجباری

| مورد                                 | نوع           | توضیحات                                                                   |
| ------------------------------------ | ------------- | ------------------------------------------------------------------------- |
| جلسه روزانه                          | اجباری        | در کل دوره حداکثر 3 روز می‌تواند غیبت کند                                 |
| شرکت در جلسات دورهمی، غیر رسمی و AMA | اجباری        | در کل دوره حداقل 3 بار باید شرکت کند                                      |
| شرکت در کارگاه                       | اجباری        | در کل دوره حداکثر 2 روز می‌تواند غیبت کند                                 |
| فاز/پروژه                            | اجباری        | در کل دوره حداکثر 3 فاز را می‌تواند با تاخیر انجام دهد                    |
| ارائه                                | اجباری        | در کل دوره باید در هفته‌ای که مشخص می‌شود، یک ارائه انجام دهد             |
| شرکت در ارائه                        | اجباری        | در کل دوره حداکثر 1 بار می‌تواند غیبت کند                                 |
| Review                               | اجباری        | در کل دوره هر تیم باید برای تمام پروژه‌ها حداقل کد یک تیم را Review کند   |
| مشکلات منابع انسانی                  | اجباری - منفی | حداکثر 3 بار در طول کل دوره می‌تواند اخطار دریافت کند |

فعالیت‌های امتیازی

| اسم                                                                  | نوع     | حداکثر تعداد | امتیاز واحد | امتیاز کل |
| -------------------------------------------------------------------- | ------- | ------------ | ----------- | --------- |
| Extra Review                                                         | امتیازی | 4            | 15          | 60        |
| فعالیت در کارگاه (بنا بر صلاحدید ارائه دهنده)                        | امتیازی | 5            | 10          | 50        |
| اصلاح ایرادات مستندات (PR)                                           | امتیازی | 12           | 5           | 60        |
| پیشنهاد محتوای مستندات (Issue)                                       | امتیازی | 8            | 5           | 40        |
| شرکت در جلسات دورهمی، غیر رسمی و AMA (علاوه بر 3 مورد اجباری)        | امتیازی | 3            | 20          | 60        |
| کمک به دیگر اعضای دوره (بر اساس توصیه دیگران و بنا بر صلاحدید منتور) | امتیازی | 6            | 5           | 30        |
| تشویقی                                                               | امتیازی | 1            | 50          | 50        |

_مجموع امتیازات: 350_

همچنین با توجه به اهمیت مهارت‌های نرم در طول هر هفته از دوره، شرکت‌کننده‌ها از سمت منتور خود، نمره «مهارت نرم» دریافت
می‌کنند. لیست زیر، برخی از معیارهای امتیازدهی به مهارت نرم اســت :

-   کار تیمی با هم‌گروهی
-   تعامل با منتور، اعضای دوره و کادر برگزاری
-   میزان شرکت در جلسات
-   کمک کردن مناسب به دیگر اعضا برای پیشرفت در دوره

# روند و تعهدات بعد از بوت‌کمپ

پس از بوت کمپ افراد برتر با صلاحدید منتورها و کادر اجرایی و در صورت وجود ظرفیت در شرکت، جذب خواهند شد و افرادی که دوره
رو با موفقیت طی کنند، گواهی شرکت در بوت کمپ را دریافت می‌کنند. گواهی‌ها به ترتیب دارای سطح بندی
Perfect،
Good
و
Excellent
هستند.

# روند انتقال انتقادات و پیشنهادات

نظرات، پیشنهادات و انتقادات شما برای ما بسیار ارزشمند است و از شنیدن آن‌ها، بسیار خوشحال خواهیم شد. در نتیجه از انتقال
آن‌ها به منتور یا مسئول آموزشی بوت‌کمپ نهراسید.
در طول بوت‌کمپ از شما نظرسنجی‌هایی صورت می‌گیره تا نظر شما را درباره ابعاد مختلف بوت‌کمپ بدونیم و برای بهبود بوت‌کمپ از
اون‌ها استفاده کنیم.

:::note 

برای انتقال بهتر دغدغه‌ها، از بیان پیشنهادات و انتقادات در فضای عمومی گروه بپرهیزید؛ زیرا گروه‌ها برای اشتراک محتوای
علمی و فنی هستند و انتقاد در جمع ممکن است باعث ایجاد حواشی شود.

:::

**یادتون باشه  
کنارتونیم تا بدرخشید**
